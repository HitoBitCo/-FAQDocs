# نحوه بررسی صفحات فیشینگ
فیشینگ نوعی حمله سایبری است که با هدف سرقت اطلاعات کاربران از جمله اطلاعات حساب کاربری و کارت‌های اعتباری انجام می‌شود. با توجه به افزایش محبوبیت بازار رمزارزها، صرافی‌های ارز دیجیتال نیز برای انجام فیشینگ مورد توجه کلاهبرداران قرار گرفته‌اند.<br>
در متداول‌ترین نوع فیشینگ، هکرها یک نسخه جعلی از پلتفرم‌های معاملاتی ارزهای دیجیتال را ایجاد می‌کنند.این وب‌سایت‌ها نام دامنه مشابه و کمی متفاوت با سایت اصلی دارند، اما ظاهر آنها بسیار شبیه به سایت اصلی است که این موضوع شناسایی آنها را دشوار می‌کند. شما با تصور اینکه این سایت همان سایت معتبر اصلی است اطلاعات شخصی خود را در آن وارد می‌کنید. به این ترتیب تمام اطلاعات شما مانند رمز عبور، عبارت بازیابی و سایر اطلاعات مالی در اختیار کلاهبرداران قرار می‌گیرد.
## ویژگی‌های مشترک وب‌سایت‌های فیشینگ
برای در امان ماندن از این کلاهبرداری‌ها باید صفحات فیشینگ را بشناسید تا بتوانید از به سرقت رفتن اطلاعات و پول خود جلوگیری کنید. در ادامه برخی از ویژگی‌های مشترک صفحات فیشینگ ذکر می‌شود:
- مجرمان سایبری اطلاعات، گرافیک و دیگر جزئیات پیچیده وب سایت‌های اصلی را کپی می‌کنند، بنابراین وب‌سایت‌های فیشینگ شبیه به وب‌سایت‌های اصلی هستند.
- صفحه فیشینگ ممکن است برخی صفحات مانند تماس با ما و یا موقعیت‌های شغلی را به وب‌سایت‌ اصلی لینک دهد.
- این صفحات اغلب از نام وب‌سایت اصلی در نام دامنه خود استفاده می‌کنند.
- صفحات فیشینگ معمولاً فرمی برای جمع‌آوری اطلاعات دارند که شبیه به فرم سایت اصلی است.
## شناسایی صفحات فیشینگ
برای شناسایی صفحات فیشینگ راهکارهایی وجود دارد که در ادامه به آنها اشاره می‌شود.
### 1.بررسی URL
آدرس اینترنتی (URL) را بررسی کنید. اگر آدرس به جای //:https با //:http شروع شد احتیاط کنید. https به معنای آن است که وب‌سایت با گواهینامه SSL امن شده است.<br>
برخی دیگر از راه‌های بررسی لینک‌های فیشینگ توجه به موارد زیر است:

- معمولاْ وب‌سایت‌های جعلی از یک حرف 'S' یا 'A' اضافی استفاده می‌کنند.
- جایگزینی O با 0 (صفر) 
- استفاده از کاراکترهای اضافی یا حذف کاراکتر در آدرس اینترنتی

### 2.مقایسه کیفیت محتوا
با مقایسه وب‌سایت اصلی و جعلی متوجه می‌شویم که محتوای وب سایت اصلی به‌خوبی نوشته شده است و غلط‌های املایی یا اشکالات دستور زبان ندارد. حتی اگر سایت جعلی دقیقاً شبیه سایت اصلی باشد، ظاهر آن ممکن است وضوح تصویر پایین‌تری داشته باشد.
### 3. بررسی وجود محتوا در برخی صفحات
به صفحه «تماس با ما» بروید، اگر اطلاعات تماس معتبری وجود نداشت احتمال دارد وب سایت فیشینگ باشد.
### 4. درخواست اطلاعات شخصی
اگر یک پاپ آپ ظاهر شد که از شما تقاضای ورود اطلاعاتی مانند شماره تلفن، آدرس ایمیل، رمز عبور، آدرس پستی، جزئیات حساب بانکی و شماره ملی را کرد دست نگه دارید، زیرا ممکن است این سایت فیشینگ باشد.
### 5.بررسی ناامن بودن سایت
برخی مواقع ممکن است هنگام بازدید از یک سایت با پیغام “connection is not secure” مواجه شوید. در چنین شرایطی شناسایی لینک‌های فیشینگ اهمیت دارد. ابتدا بر روی قفل سمت چپ URL کلیک کنید. به این ترتیب، می‌توانید اطلاعات مربوط به گواهی‌های امنیتی و کوکی‌ها را مشاهده کنید. کوکی فایلی است که داده های کاربر در آن ذخیره می شود و برای مالک وب سایت ارسال می شود. کوکی در بیشتر موارد، تجربه کاربری بهتری را ارائه می دهد. با این حال، فیشرها اغلب تمایل دارند از این اطلاعات سوء استفاده کنند.
### 6. استفاده از یک رمز عبور جعلی
اگر به وب‌سایتی مشکوک شدید رمزعبور خود را اشتباه وارد کنید. اگر توانستید وارد سایت شوید یا پیغامی مبنی بر آنکه رمز عبور درست را وارد کرده‌اید مشاهده کردید این وب‌سایت قطعاً جعلی است.
### 7. بررسی روش پرداخت
اگر وب سایتی از شما درخواست کرد به جای استفاده از کارت‌های بانکی از انتقال بانکی مستقیم استفاده کنید باید احتیاط کنید. این موضوع می‌تواند نشان‌دهنده آن باشد که هیچ بانکی تسهیلات کارت اعتباری را برای دامنه وب‌سایت تأیید نکرده است و آنها می‌توانند فعالیت‌های مخربی انجام دهند. 