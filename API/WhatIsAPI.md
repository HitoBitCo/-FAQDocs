# API و نحوه استفاده از آن
 API  (Application Programming Interface) به معنای «رابط برنامه‌نویسی اپلیکیشن» است. «اپلیکیشن» در API به هر نرم‌افزاری با عملکرد مشخص اشاره می‌کند. رابط نیز به‌عنوان قرارداد خدمات بین دو نرم‌افزار در نظر گرفته می‌شود. این قرارداد نحوه برقراری ارتباط بین دو نرم‌افزار را با استفاده از درخواست و پاسخی که به آن داده می‌شود تعریف می‌کند.<br>
API امکان ارتباط نرم‌افزارها را با یکدیگر فراهم می‌کند. همچنین یک راه امن و استاندارد برای اپلیکیشن‌ها ایجاد می‌کند تا بتوانند با یکدیگر کار کنند و اطلاعات یا عملکرد درخواست‌شده را بدون مداخله کاربر ارائه دهند.
در واقع API قطعه کدی است که به دو برنامه این امکان را می‌دهد تا اطلاعات خود را با یکدیگر به اشتراک بگذارند. API در هر جایی که بخش‌های مختلف نرم‌افزارها نیاز به تعامل دارند وجود دارد. برای مثال یک بلاک چین، APIهای رایگانی ارائه می‌کند که به توسعه‌دهندگان این امکان را می‌دهد تا به پردازش تراکنش‌های بیت کوین، سرویس‌های کیف پول، داده‌های تراکنش و داده‌های بازار جهت استفاده در وب‌سایت‌ها و اپلیکیشن‌ها دسترسی داشته باشند.<br>
## API چگونه کار می‌کند؟
API مجموعه‌ای از تعاریف و پروتکل‌ها است که به بخش‌های مختلف نرم‌افزار اجازه می‌دهد تا با استفاده از مجموعه‌ای از دستورات ساده با یکدیگر تعامل برقرار کنند. در واقع API به‌شکل یک پیام‌رسان عمل می‌کند، درخواست یک برنامه را به برنامه دیگر می‌دهد و به‌صورت بلادرنگ یک پاسخ دریافت می‌کند.
اگر سرور بتواند درخواست کلاینت را انجام دهد، API منبع موردنیاز کلاینت یا یک کد وضعیت را بازمی‌گرداند و مأموریت با موفقیت انجام می‌شود، در غیر این صورت API یک پیغام خطا ارسال می‌کند.
## API در صرافی‌های ارز دیجیتال
با رشد بازار رمزارزها شرکت‌های فعال در این حوزه، سرویس‌ها و نرم‌افزارهای بیشتری ارائه می‌دهند تا به کاربران کمک کنند از معاملات خود بیشترین دریافتی را داشته باشند. برای استفاده از این سرویس‌ها نیاز است مجوز دسترسی به یک برنامه شخص ثالث را از طریق یک کلید API به حساب کاربری شخصی خود بدهید. به همین دلیل یکی از بخش‌های مهم در معاملات ارزهای دیجیتال، API ارز دیجیتال است. این API ارتباط با صرافی، دسترسی به داده‌های بازار و مدیریت حساب را امکان‌پذیر می‌کند و موجب سهولت در انجام معاملات می‌شود.<br>
APIهای قیمت و خریدوفروش، دو API‌ پرکاربرد ارز دیجیتال هستند. از آنجا که انتقال سریع اطلاعات در صرافی‌ها اهمیت دارد، آنها با استفاده از API قیمت، داده‌های مربوط به قیمت کنونی و گذشته را به‌شکل لحظه‌ای ارائه می‌دهند. به این ترتیب داده‌های مربوط به قیمت بدون تأخیر به کاربر نمایش داده می‌شود. با API خرید و فروش نیز میتوان از طریق پلتفرم‌های واسطه ترید کرد.<br>
حفظ امنیت در صرافی‌های ارزهای دیجیتال نیز اهمیت زیادی دارد و API به‌شکل یک لایه امنیتی از دارایی شما محافظت می‌کند.<br>
## نحوه استفاده از API
افراد در جایگاه‌های مختلفی می‌توانند از API استفاده کنند. برای مثال شما به‌عنوان یک توسعه‌دهنده برنامه‌های ارز دیجیتال، معامله‌گر یا کاربر فعال در دنیای رمزارزها می‌توانید API را مورد استفاده قرار دهید.<br>
برای استفاده از API ابتدا باید یک کلید در آن ایجاد کنید. کلید API مانند یک سیستم نام کاربری و رمزعبور پیچیده است که از کلید، عبارت عبور و رمز API تشکیل شده است و زمینه‌ای فراهم می‌کند تا برنامه‌های دیگر با صرافی ارتباط برقرار کنند.<br>
در مرحله بعدی باید مجوزها تعیین شوند. مجوزها سطوح دسترسی هستند که شما به کلید  API و در نتیجه به یک برنامه شخص ثالث می‌دهید، بنابراین انتخاب مجوزهای خاص، دسترسی   متفاوتی را به حساب کاربری شما می‌دهد. از این رو پیش از ایجاد کلید API، دقیقاً بدانید چه نوع دسترسی را انتخاب می‌کنید. برای توضیحات بیشتر نحوه ایجاد API را مطالعه کنید.